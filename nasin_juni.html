<!DOCTYPE html>
<html>
	<head>
		<meta charset="UTF-8">
		<meta name="viewport" content="width=device-width, initial-scale=1.0">
		<title>nasin Juni pi ilo kon</title>
		<meta property="og:site_name" content="lipu sona pona"/>
		<meta property="og:title" content="nasin Juni pi ilo kon"/>
		<meta property="og:type" content="website"/>
		<meta property="og:url" content="https://tbd/nasin_juni.html"/>
		<link href="/style.css" rel="stylesheet" type="text/css" media="handheld,print,screen,projection,tv" title="Default Style">
		<link rel="icon" type="image/png" href="favicon.png">
		
	</head>
	<body>
		<div class="header">
			<div class="header_image"></div>
			<div class="header_text">
	<h2><a href="/">lipu sona pona</a><span class="titlesep"> | </span></h2><h3>nasin Juni pi ilo kon</h3>
			</div>
		</div>
		<div class="middle">
			<article class="content">
	<div class="info"><p>mi pali e lipu ni tawa <a href="https://liputenpo.org">lipu tenpo</a>. sina ken lukin e
ona lon &ldquo;lipu tenpo nanpa pan&rdquo;. lipu kon ni li jo e ante sin pi lipu mi.</p></div>

<p>tenpo pini mute la, jan Ken Tansan (Ken Thompson) en jan Teni Wisi (Dennis
Ritchie) en jan ante mute li pali e ilo kon lawa Juni (<em>Unix</em>) tawa ilo sona.
ona li pali e ilo sin tan ni: ilo kon lawa ante li suli, li jo e ijo ike, li
pali ike lon ilo sona pi wawa lili. ona li wile e ni: jan li ken pali e ilo kon
sin tawa ona kepeken pali lili.</p>

<p>tawa ni la, ona li pali e ilo kon lili mute. ilo wan li ken pali e pali wan
lili. taso, jan li ken pana pona e pali ilo tawa ilo ante. jan anu sona awen anu
ilo ante li pana e sitelen tawa ilo kon. ilo kon li pali, li pana e sitelen sin.</p>

<p>sona pi ijo lon la, ilo wan pi ilo kon lili mute li ilo kon pi nimi &ldquo;<code>sort</code>&rdquo;, li
ante e sitelen lon nasin ni: linja sitelen ale li ante nasin tan nasin sitelen
toki ( a -> e -> i -> j -> &hellip; ). ilo kon pi nimi &ldquo;<code>nl</code>&rdquo; li pana e nanpa tawa
linja sitelen ale. ilo kon pi nimi &ldquo;<code>wc</code>&rdquo; li toki e ni: sitelen li jo e mute
sitelen seme, e mute nimi seme, e mute linja seme? ilo ante li ken lukin, li ken
ante e sitelen lon nasin ante mute.</p>

<p>ilo lili ni li pona tan ni: ilo li lili la, mute pakala ona li lili. jan li ken
pali e ona lon tenpo lili. jan li ken linja e ilo lili mute.</p>

<p>jan Taka Mikilo (Doug McIlroy) li jan pali suli pi ilo kon Juni. ona li toki e
ni:</p>

<ul>
<li><p>ilo sina li wile pali e ijo wan, li wile pali pona. sina wile
pali e pali sin la, o pali e ilo kon sin, o suli ala e ilo ante.</p></li>
<li><p>ilo li pana e sitelen la, o sona e ni: ken la, ilo ante li kama jo e sitelen
ni. o pana ala e ijo ike. o sitelen e ijo kepeken nasin pona.</p></li>
<li><p>o pali e ilo kepeken nasin ni: tenpo kama lili la, jan li ken lukin e pali
ona. ijo lili pi ilo ni li ike la, o weka e ona, o pali sin e ona.</p></li>
<li><p>sina ken lili e pali jan la, o pali e ilo. o toki insa ala e ni: pali ni li
pini la, ilo ni li pona ala pona lon tenpo kama mute? ni li lili. o pali e
ilo.</p></li>
</ul>


<p>nasin Juni en nasin pi toki pona li sama lili. toki pona li jo e nimi pi mute
lili. toki ante la, jan li ken toki e ijo kepeken nimi suli wan. toki pona la,
toki sama li kepeken e nimi lili mute.</p>

<p>tenpo ni la, ilo kon lawa mute li kama tan ilo Juni, li pali lon nasin sama. ilo
Peli (<em>Berkeley Software Distribution, BSD</em>) li kama tan ilo Juni. ilo kon lawa
Makinto (<em>Mac OS</em>) pi tenpo ni li jo e insa lawa wan, e ilo lili mute pi ilo
Peli.  ilo Nu (<em>GNU</em>) en ilo Linu (<em>Linux</em>) li kama ala tan ilo Juni. taso, ona
li jo e ilo kon lili mute pi pali sama, pi nasin sama.</p>

<a name="sona-sin"></a>
<h1>sona sin</h1>

<div class="info"><p>sona ni li lon &ldquo;lipu tenpo&rdquo; ala. mi pali e ona tawa lipu ni.</p></div>

<p>mi pali e kulupu pi lipu kon mute. mi wile e ni: ilo sona li pali e lipu sin.
lipu sin ni li jo e nimi nasin pi lipu ante ale. nimi nasin ni li kepeken e
nasin nanpa ni: lipu pi tenpo pini lili li lon sewi. lipu pi tenpo pini suli li
lon anpa. mi ken pali e ni kepeken lipu lili pi ilo Juni.</p>

<div class="info"><p>lipu mi ale li jo e linja sitelen tu wan ni: ona li open kepeken
sitelen &ldquo;%&rdquo;. linja nanpa wan li toki e nimi lipu. linja nanpa tu li toki e ni:
jan seme li pali e lipu ni? linja nanpa tu wan li toki e ni: lipu ni li tan
tenpo seme?</p>

<p>lipu ante ale li jo e sitelen toki pi lipu pini. ilo kon &ldquo;<code>markdown</code>&rdquo; li lukin
e lipu ni, li pali e lipu sin pi nasin HTML. mi ken pana e lipu sin tawa lipu
kon mi.</p>

<p>mi wile pali e lipu sin tan sona pi lipu ale ni.</p></div>

<p>ilo kon &ldquo;<code>grep</code>&rdquo; li lukin e lipu, li toki e ni: sitelen seme li open kepeken
sitelen &ldquo;%&rdquo;? ilo kon &ldquo;<code>sed</code>&rdquo; li lukin e ona, li toki e ni: linja sitelen nanpa
tu wan ona li toki e seme? ilo kon &ldquo;<code>cut</code>&rdquo; li weka e sona jaki tan linja sitelen
ni. ilo kon &ldquo;<code>date</code>&rdquo; li lukin e ona, li toki e ni: ona li toki e tenpo pali
seme? ilo ni li pali e nanpa tan tenpo ona. ilo sin mi li awen e nimi pi lipu
kon, e tenpo pali ona lon lipu kon ante.</p>

<p>ilo kon &ldquo;<code>sort</code>&rdquo; li ante e nasin pi linja sitelen ale lon lipu kon sin. ona li
lukin e nanpa, li tawa e linja sitelen pi nanpa suli tawa sewi. ilo sin mi li
lukin e sitelen ni, li pali e lipu pini. mi ken pana e lipu pini ni tawa kulupu
pi lipu kon mi.</p>

			</article>
			<div class="footer">
			This website's source code is available <a href="https://codeberg.org/lipu-sona-pona/lipu-sona-pona">on Codeberg</a>.
	</div>
	</div>
	</body>
	<script src="/scripts.js"></script>
</html>
